<book>
  <chapter id="1">
    <mishna id="1">חמשה דברים חיבים בחלה: החטים, והשעורים, והכסמין, ושבלת שועל, והשיפון. הרי אלו חיבין בחלה, ומצטרפין זה עם זה, ואסורין בחדש מלפני הפסח ומלקצור מלפני העמר. ואם השרישו קדם לעמר - העמר מתירן; ואם לאו - אסורין עד שיבא העמר הבא.</mishna>
    <mishna id="2">האוכל מהם כזית מצה בפסח, יצא ידי חובתו; כזית חמץ, חיב בהכרת. נתערב אחד מהם בכל המינים, הרי זה עובר בפסח. הנודר מן הפת ומן התבואה, אסור בהם; דברי רבי מאיר. וחכמים אומרים: הנודר מן הדגן אינו אסור אלא מהן. וחיבין בחלה ובמעשרות.</mishna>
    <mishna id="3">אלו חיבין בחלה ופטורים מן המעשרות: הלקט, והשכחה, והפאה, וההפקר, ומעשר ראשון שנטלה תרומתו, ומעשר שני והקדש שנפדו, ומותר העמר, ותבואה שלא הביאה שליש. רבי אליעזר אומר: תבואה שלא הביאה שליש, פטורה מן החלה.</mishna>
    <mishna id="4">אלו חיבין במעשרות ופטורים מן החלה: הארז, והדחן, והפרגים, והשמשמין, והקטניות, ופחות מחמשת רבעים בתבואה. הספגנין, והדבשנין, והאסקריטין, וחלת המשרת, והמדמע - פטורין מן החלה.</mishna>
    <mishna id="5">עסה שתחלתה ספגנין וסופה ספגנין, פטורה מן החלה. תחלתה עיסה וסופה ספגנין, תחלתה ספגנין וסופה עיסה - חיבת בחלה. וכן הקנבקאות חיבות.</mishna>
    <mishna id="6">המעיסה - בית שמאי פוטרין, ובית הלל מחיבין. החליטה - בית שמאי מחיבין, ובית הלל פוטרין. חלות תודה ורקיקי נזיר - עשאן לעצמו, פטור; למכור בשוק, חיב.</mishna>
    <mishna id="7">נחתום שעשה שאור לחלק, חיב בחלה. נשים שנתנו לנחתום לעשות להן שאור - אם אין בשלאחת מהן שעור - פטורה מן החלה.</mishna>
    <mishna id="8">עיסת הכלבים - בזמן שהרועים אוכלין ממנה, חיבת בחלה; ומערבין בה, ומשתתפין בה, ומברכין עליה, ומזמנין עליה, ונעשית ביום טוב, ויוצא בה אדם ידי חובתו בפסח. אם אין הרועים אוכלין ממנה, אינה חיבת בחלה; ואין מערבין בה, ואין משתתפין בה, ואין מברכין עליה, ואין מזמנין עליה, ואינה נעשית ביום טוב, ואין אדם יוצא בה ידי חובתו בפסח. בין כך ובין כך מטמאה טמאת אכלין.</mishna>
    <mishna id="9">החלה והתרומה, חיבין עליהן מיתה וחמש, ואסורים לזרים, והם נכסי כהן, ועולין באחד ומאה, וטעונין רחיצת ידים והערב שמש, ואינן נטלין מן הטהור על הטמא, אלא מן המקף ומן הדבר הגמור. האומר: 'כל גרני תרומה וכל עיסתי חלה' - לא אמר כלום, עד שישיר מקצת.</mishna>
  </chapter>
  <chapter id="2">
    <mishna id="1">פרות חוצה לארץ שנכנסו לארץ, חיבים בחלה. יצאו מכאן לשם, רבי אליעזר מחיב, ורבי עקיבא פוטר.</mishna>
    <mishna id="2">עפר חוצה לארץ שבא בספינה לארץ, חיב במעשרות ובשביעית. אמר רבי יהודה, אימתי, בזמן שהספינה גוששת. עיסה שנלושה במי פרות, חיבת בחלה, ונאכלת בידים מסאבות.</mishna>
    <mishna id="3">האשה יושבת וקוצה חלתה ערמה, מפני שהיא יכולה לכסות את עצמה, אבל לא האיש. מי שאינו יכול לעשות עיסתו בטהרה, יעשנה קבין, ואל יעשנה בטמאה. ורבי עקיבא אומר, יעשנה בטמאה ואל יעשנה קבים, שכשם שהוא קורא לטהורה, כך הוא קורא לטמאה, לזו קורא חלה בשם ולזו קורא חלה בשם, אבל קבים אין להם חלק בשם.</mishna>
    <mishna id="4">העושה עיסתו קבים ונגעו זה בזה, פטורים מן החלה עד שישכו. רבי אליעזר אומר, אף הרודה ונותן לסל, הסל מצרפן  לחלה.</mishna>
    <mishna id="5">המפריש חלתו קמח, אינה חלה, וגזל ביד כהן, העיסה עצמה, חיבת בחלה, והקמח, אם יש בו כשעור, חיב בחלה, ואסורה לזרים, דברי רבי יהושע. אמרו לו, מעשה וקפשה זקן זר. אמר להם, אף הוא קלקל לעצמו ותקן לאחרים.</mishna>
    <mishna id="6">חמשת רבעים קמח, חיבים בחלה. הם ושאורן וסבן ומרסנן חמשת רבעים, חיבין. נטל מרסנן מתוכן וחזר לתוכן, הרי אלו פטורין.</mishna>
    <mishna id="7">שעור החלה, אחד מעשרים וארבעה. העושה עיסה לעצמו, והעושה למשתה בנו, אחד מעשרים וארבעה. נחתום שהוא עושה למכור בשוק, וכן האשה שהיא עושה למכור בשוק אחד מארבעים ושמונה. נטמאת עיסתה שוגגת או אנוסה, אחד מארבעים ושמונה. נטמאת מזידה, אחד מעשרים וארבעה, כדי שלא יהא חוטא נשכר.</mishna>
    <mishna id="8">רבי אליעזר אומר, נטלת מן הטהור על הטמא. כיצד, עיסה טהורה ועיסה טמאה, נוטל כדי חלה מעיסה שלא הורמה חלתה ונותן פחות מכביצה באמצע, כדי שיטל מן המקף. וחכמים אוסרין.</mishna>
  </chapter>
  <chapter id="3">
    <mishna id="1">אוכלין עראי מן העיסה, עד שתגלגל בחטים ותטמטם בשעורים. גלגלה בחטים וטמטמה בשעורים, האוכל ממנה חיב מיתה. כיון שהיא נותנת את המים, מגבהת חלתה, ובלבד שלא יהא שם חמשת רבעים קמח.</mishna>
    <mishna id="2">נדמעה עיסתה עד שלא גלגלה, פטורה, שהמדמע פטור. ומשגלגלה, חיבת. נולד לה ספק טמאה עד שלא גלגלה, תעשה בטמאה, ומשגלגלה, תעשה בטהרה.</mishna>
    <mishna id="3">הקדישה עיסתה עד שלא גלגלה, ופדאתה, חיבת. משגלגלה, ופדאתה, חיבת. הקדישתה עד שלא גלגלה, וגלגלה הגזבר, ואחר כך פדאתה, פטורה, שבשעת חובתה היתה פטורה.</mishna>
    <mishna id="4">כיוצא בו, המקדיש פרותיו עד שלא באו לעונת המעשרות, ופדאן, חיבין. ומשבאו לעונת המעשרות, ופדאן, חיבין. הקדישן עד שלא נגמרו, וגמרן הגזבר, ואחר כך פדאן, פטורין, שבשעת חובתן היו פטורין.</mishna>
    <mishna id="5">נכרי שנתן לישראל לעשות לו עיסה, פטורה מן החלה. נתנה לו מתנה, עד שלא גלגל, חיב. ומשגלגל, פטור. העושה עיסה עם הנכרי, אם אין בשלישראל כשעור חלה, פטורה מן החלה.</mishna>
    <mishna id="6">גר שנתגיר והיתה לו עיסה, נעשת עד שלא נתגיר, פטור, ומשנתגיר, חיב. ואם ספק, חיב, ואין חיבין עליה חמש. רבי עקיבא אומר, הכל הולך אחר הקרימה בתנור.</mishna>
    <mishna id="7">העושה עיסה מן החטים ומן הארז, אם יש בה טעם דגן, חיבת בחלה, ויוצא בה אדם ידי חובתו בפסח. ואם אין בה טעם דגן, אינה חיבת בחלה, ואין אדם יוצא בה ידי חובתו בפסח.</mishna>
    <mishna id="8">הנוטל שאור מעסה שלא הורמה חלתה ונותן לתוך עיסה שהורמה חלתה, אם יש לו פרנסה ממקום אחר, מוציא לפי חשבון. ואם לאו, מוציא חלה אחת על הכל.</mishna>
    <mishna id="9">כיוצא בו, זיתי מסיק שנתערבו עם זיתי נקוף, ענבי בציר עם ענבי עוללות, אם יש לו פרנסה ממקום אחר, מוציא לפי חשבון. ואם לאו, מוציא תרומה ותרומת מעשר לכל, והשאר מעשר ומעשר שני לפי חשבון.</mishna>
    <mishna id="10">הנוטל שאור מעיסת חטים ונותן לתוך עיסת ארז, אם יש בה טעם דגן חיבת בחלה. ואם לאו, פטורה. אם כן, למה אמרו הטבל אוסר כל שהוא, מין במינו. ושלא במינו, בנותן טעם.</mishna>
  </chapter>
  <chapter id="4">
    <mishna id="1">שתי נשים שעשו שני קבין, ונגעו זה בזה, אפלו הם ממין אחד, פטורים. ובזמן שהם שלאשה אחת, מין במינו, חיב. ושלא במינו, פטור.</mishna>
    <mishna id="2">איזה הוא מין במינו, החטים אינן מצטרפות עם הכל, אלא עם הכסמים. השעורים מצטרפות עם הכל, חוץ מן החטים. רבי יוחנן בן נורי אומר, שאר המינים מצטרפין זה עם זה.</mishna>
    <mishna id="3">שני קבים וקב ארז או קב תרומה באמצע, אינן מצטרפין. דבר שנטלה חלתו באמצע, מצטרפין, שכבר נתחיב בחלה.</mishna>
    <mishna id="4">קב חדש וקב ישן שנשכו זה בזה, רבי ישמעאל אומר, יטל מן האמצע, וחכמים אוסרים. הנוטל חלה מן הקב, רבי עקיבא אומר, חלה. וחכמים אומרים, אינה חלה.</mishna>
    <mishna id="5">שני קבין שנטלה חלתן שלזה בפני עצמו ושלזה בפני עצמו, חזר ועשאן עיסה אחת, רבי עקיבא פוטר, וחכמים מחיבין. נמצא חמרו קלו.</mishna>
    <mishna id="6">נוטל אדם כדי חלה מעיסה שלא הורמה חלתה, לעשותה בטהרה, להיות מפריש עליה והולך חלת דמאי עד שתסרח. שחלת דמאי נטלת מן הטהור על הטמא ושלא מן המקף.</mishna>
    <mishna id="7">ישראל שהיו אריסין לגוים בסוריא, רבי אליעזר מחיב פרותיהם במעשרות ובשביעית, ורבן גמליאל פוטר. רבן גמליאל אומר, שתי חלות בסוריא. ורבי אליעזר אומר, חלה אחת. אחזו קלו שלרבן גמליאל וקלו שלרבי אליעזר. חזרו לנהוג כדברי רבן גמליאל בשתי דרכים.</mishna>
    <mishna id="8">רבן גמליאל אומר, שלש ארצות לחלה. מארץ ישראל ועד כזיב, חלה אחת. מכזיב ועד הנהר ועד אמנה, שתי חלות, אחת לאור ואחת לכהן. שלאור יש לה שעור, ושלכהן אין לה שעור. מן הנהר ומן אמנה ולפנים, שתי חלות, אחת לאור ואחת לכהן. שלאור אין לה שעור ושלכהן יש לה שעור, וטבול יום אוכלה. רבי יוסי אומר, אינו צריך טבילה. ואסורה לזבים ולזבות לנדות וליולדות. ונאכלת עם הזר על השלחן, ונתנת לכל כהן.</mishna>
    <mishna id="9">ואלו נתנין לכל כהן, החרמים, והבכורות, ופדיון הבן, ופדיון פטר חמור, והזרוע, והלחיים, והקבה, וראשית הגז, ושמן שרפה, וקדשי המקדש, והבכורים. רבי יהודה אוסר בבכורים. כרשיני תרומה, רבי עקיבא מתיר וחכמים אוסרים.</mishna>
    <mishna id="10">נתאי איש תקוע הביא חלות מביתר, ולא קבלו ממנו. אנשי אלכסנדריא הביאו חלותיהן מאלכסנדריא, ולא קבלו מהם. אנשי הר צבועים הביאו בכוריהם קדם לעצרת, ולא קבלו  מהם, מפני הכתוב שבתורה (שמות כג) וחג הקציר בכורי מעשיך אשר תזרע בשדה.</mishna>
    <mishna id="11">בן אנטינוס העלה בכורות מבבל, ולא קבלו ממנו. יוסף הכהן הביא בכורי יין ושמן, ולא קבלו ממנו. אף הוא העלה את בניו ואת בני ביתו, לעשות פסח קטן בירושלם, והחזירוהו, שלא יקבע הדבר חובה. אריסטון הביא בכוריו מאפמיא וקבלו ממנו, מפני שאמרו, הקונה בסוריא, כקונה בפרור שבירושלם.</mishna>
  </chapter>
</book>