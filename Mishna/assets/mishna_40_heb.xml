<book>
  <chapter id="1">
    <mishna id="1">הורו בית דין לעבור על אחת מכל מצות האמורות בתורה והלך היחיד ועשה שוגג על פיהם, בין שעשו ועשה עמהן, בין שעשו ועשה אחריהן, בין שלא עשו ועשה, פטור, מפני שתלה בבית דין. הורו בית דין וידע אחד מהן שטעו או תלמיד והוא ראוי להוראה והלך ועשה על פיהן, בין שעשו ועשה עמהן, בין שעשו ועשה אחריהן, בין שלא עשו ועשה, הרי זה חיב, מפני שלא תלה בבית דין. זה הכלל, התולה בעצמו, חיב. והתולה בבית דין, פטור.</mishna>
    <mishna id="2">הורו בית דין, וידעו שטעו, וחזרו בהן, בין שהביאו כפרתן ובין שלא הביאו כפרתן, והלך ועשה על פיהן, רבי שמעון פוטר, ורבי אליעזר אומר, ספק. איזהו ספק, ישב לו בתוך ביתו, חיב. הלך לו למדינת הים, פטור. אמר רבי עקיבא, מודה אני בזה שהוא קרוב לפטור מן החובה. אמר לו בן עזאי, מה שנה זה מן היושב בביתו, שהיושב בביתו  אפשר היה לו שישמע, וזה לא היה אפשר לו שישמע.</mishna>
    <mishna id="3">הורו בית דין לעקור את כל הגוף, אמרו אין נדה בתורה, אין שבת בתורה, אין עבודה זרה בתורה, הרי אלו פטורין. הורו לבטל מקצת ולקים מקצת, הרי אלו חיבין. כיצד, אמרו יש נדה בתורה אבל הבא על שומרת יום כנגד יום פטור, יש שבת בתורה אבל המוציא מרשות היחיד לרשות הרבים פטור, יש עבודה זרה בתורה אבל המשתחוה פטור, הרי אלו חיבין, שנאמר (ויקרא ד), ונעלם דבר, דבר ולא כל הגוף.</mishna>
    <mishna id="4">הורו בית דין, וידע אחד מהן שטעו ואמר להן טועין אתם, או שלא היה מפלא שלבית דין שם, או שהיה אחד מהן גר או ממזר או נתין או זקן שלא ראה לו בנים, הרי אלו פטורין, שנאמר כאן עדה ונאמר להלן עדה, מה עדה האמור להלן עד שיהיו כלם ראויין להוראה, אף עדה האמורה כאן עד שיהיו כלם ראויים להוראה. הורו בית דין שוגגים ועשו כל הקהל שוגגין, מביאין פר. מזידין ועשו שוגגין, מביאין כשבה ושעירה. שוגגין ועשו מזידין, הרי אלו פטורין.</mishna>
    <mishna id="5">הורו בית דין, ועשו כל הקהל או רבן על פיהן, מביאין פר. ובעבודה זרה מביאין פר ושעיר, דברי רבי מאיר. רבי יהודה אומר, שנים עשר שבטים מביאין שנים עשר פרים, ובעבודה זרה מביאין שנים עשר פרים ושנים עשר שעירים. רבי שמעון אומר, שלשה עשר פרים, ובעבודה זרה, שלשה עשר פרים ושלשה עשר שעירים, פר ושעיר לכל שבט ושבט, פר ושעיר לבית דין. הורו בית דין, ועשו שבעה שבטים או רבן על פיהם, מביאים פר. ובעבודה זרה מביאין פר ושעיר, דברי רבי מאיר. רבי יהודה אומר, שבעה שבטים שחטאו, מביאים שבעה פרים. ושאר שבטים שלא חטאו, מביאין על ידיהן פר, שאף אלו שלא חטאו, מביאין על ידי החוטאים. רבי שמעון אומר, שמונה פרים. ובעבודה זרה, שמונה פרים ושמונה שעירים. פר ושעיר לכל שבט ושבט, ופר ושעיר לבית דין. הורו בית דין שלאחד מן השבטים ועשה אותו השבט על פיהם, אותו השבט הוא חיב, ושאר כל השבטים פטורים, דברי רבי יהודה. וחכמים אומרים, אין חיבים אלא על הורית בית דין הגדול בלבד, שנאמר (ויקרא ד), ואם כל עדת ישראל ישגו, ולא עדת אותו השבט.</mishna>
  </chapter>
  <chapter id="2">
    <mishna id="1">הורה כהן משיח לעצמו, שוגג ועשה שוגג, מביא פר. שוגג ועשה מזיד, מזיד ועשה שוגג, פטור, שהוראת כהן משיח לעצמו, כהוראת בית דין לצבור.</mishna>
    <mishna id="2">הורה בפני עצמו ועשה בפני עצמו, מתכפר לו בפני עצמו. הורה עם הצבור ועשה עם הצבור, מתכפר לו עם הצבור. שאין בית דין חיבים עד שיורו לבטל מקצת ולקים מקצת, וכן המשיח. ולא בעבודה זרה, עד שיורו לבטל מקצת ולקים מקצת.</mishna>
    <mishna id="3">אין חיבין אלא על העלם דבר עם שגגת המעשה, וכן המשיח. ולא בעבודה זרה אין חיבין אלא על העלם דבר עם שגגת המעשה. אין בית דין חיבין עד שיורו בדבר שזדונו כרת ושגגתו חטאת. וכן המשיח. ולא בעבודה זרה, עד שיורו על דבר שזדונו כרת ושגגתו חטאת.</mishna>
    <mishna id="4">אין חיבין על עשה ועל לא תעשה שבמקדש, ואין מביאין אשם תלוי על עשה ועל לא תעשה שבמקדש. אבל חיבין על עשה ועל לא תעשה שבנדה, ומביאין אשם תלוי על עשה ועל לא תעשה שבנדה. איזו היא מצות עשה שבנדה, פרש מן הנדה. ומצות לא תעשה, לא תבא אל הנדה.</mishna>
    <mishna id="5">אין חיבין על שמיעת הקול, ועל בטוי שפתים, ועל טמאת מקדש וקדשיו. והנשיא כיוצא בהם, דברי רבי יוסי הגלילי. רבי עקיבא אומר, הנשיא חיב בכלן חוץ משמיעת הקול, שהמלך לא דן ולא דנין אותו, לא מעיד ולא מעידין אותו.</mishna>
    <mishna id="6">כל המצות שבתורה שחיבין על זדונן כרת ועל שגגתן חטאת, היחיד מביא כשבה ושעירה, והנשיא שעיר, ומשיח ובית דין מביאין פר. ובעבודה זרה, היחיד והנשיא והמשיח מביאין שעירה, ובית דין פר ושעיר, פר לעולה ושעיר לחטאת.</mishna>
    <mishna id="7">אשם תלוי, היחיד והנשיא חיבין, ומשיח ובית דין פטורים. אשם ודאי, היחיד והנשיא והמשיח חיבין, ובית דין פטורין. על שמיעת הקול ועל בטוי שפתים ועל טמאת מקדש וקדשיו, בית דין פטורין, והיחיד והנשיא והמשיח חיבין, אלא שאין כהן גדול חיב על טמאת מקדש וקדשיו, דברי רבי שמעון. ומה הן מביאין, קרבן עולה ויורד. רבי אליעזר אומר, הנשיא מביא שעיר.</mishna>
  </chapter>
  <chapter id="3">
    <mishna id="1">כהן משיח שחטא ואחר כך עבר ממשיחותו, וכן נשיא שחטא ואחר כך עבר מגדלתו, כהן משיח מביא פר, והנשיא מביא שעיר.</mishna>
    <mishna id="2">כהן משיח שעבר ממשיחותו ואחר כך חטא, וכן הנשיא שעבר מגדלתו ואחר כך חטא, כהן משיח מביא פר, והנשיא כהדיוט.</mishna>
    <mishna id="3">חטאו עד שלא נתמנו ואחר כך נתמנו, הרי אלו כהדיוט. רבי שמעון אומר, אם נודע להם עד שלא נתמנו, חיבין. ומשנתמנו, פטורין. ואיזהו הנשיא, זה המלך, שנאמר (ויקרא ד), ועשה אחת מכל מצות ה' אלהיו, נשיא שאין על גביו אלא ה' אלהיו.</mishna>
    <mishna id="4">ואיזהו המשיח, המשוח בשמן המשחה, לא המרבה בבגדים. אין בין כהן המשוח בשמן המשחה למרבה בגדים, אלא פר הבא על כל המצות. ואין בין כהן משמש לכהן שעבר, אלא פר יום הכפורים ועשירית האיפה. זה וזה שוין בעבודת יום הכפורים, ומצוין על הבתולה, ואסורין על האלמנה, ואינן מטמאין בקרוביהן, ולא פורעין, ולא פורמין, ומחזירין את הרוצח.</mishna>
    <mishna id="5">כהן גדול פורם מלמטה, וההדיוט מלמעלה. כהן גדול מקריב אונן ולא אוכל, וההדיוט לא מקריב ולא אוכל.</mishna>
    <mishna id="6">כל התדיר מחברו, קודם את חברו. וכל המקדש מחברו, קודם את חברו. פר המשיח ופר העדה עומדים, פר המשיח קודם לפר העדה בכל מעשיו.</mishna>
    <mishna id="7">האיש קודם לאשה להחיות ולהשיב אבדה, והאשה קודמת לאיש לכסות ולהוציאה מבית השבי. בזמן ששניהם עומדים לקלקלה, האיש קודם לאשה.</mishna>
    <mishna id="8">כהן קודם ללוי, לוי לישראל, ישראל לממזר, וממזר לנתין, ונתין לגר, וגר לעבד משחרר. אימתי, בזמן שכלן שוין. אבל אם היה ממזר תלמיד חכם וכהן גדול עם הארץ, ממזר תלמיד חכם קודם לכהן גדול עם הארץ.</mishna>
  </chapter>
</book>