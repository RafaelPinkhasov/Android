<book>
  <chapter id="1">
    <mishna id="1">מבוי  שהוא גבוה למעלה מעשרים אמה, ימעט. רבי יהודה אומר: אינו צריך. והרחב מעשר אמות, ימעט. ואם יש לו צורת הפתח, אף על פי שהוא רחב מעשר אמות, אין צריך למעט.</mishna>
    <mishna id="2">הכשר מבוי - בית שמאי אומרים: לחי וקורה, ובית הלל אומרים: לחי או קורה. רבי אליעזר אומר: לחיין. משום רבי ישמעאל אמר תלמיד אחד לפני רבי עקיבא: לא נחלקו בית שמאי ובית הלל על מבוי שהוא פחות מארבע אמות, שהוא (נתר) או בלחי או בקורה, על מה נחלקו - על רחב מארבע אמות ועד עשר, שבית שמאי אומרים: לחי וקורה, ובית הלל אומרים: או לחי או קורה. אמר רבי עקיבא: על זה ועל זה נחלקו.</mishna>
    <mishna id="3">הקורה שאמרו, רחבה כדי לקבל אריח, והאריח חצי לבנה של שלשה טפחים, דיה לקורה שתהא רחבה טפח, כדי לקבל אריח לארכו.</mishna>
    <mishna id="4">רחבה כדי לקבל אריח, ובריאה כדי לקבל אריח. רבי יהודה אומר: רחבה אף על פי שאינה בריאה.</mishna>
    <mishna id="5">היתה של קש או של קנים, רואין אותה כאלו היא של מתכת. עקמה - רואין אותה כאלו היא פשוטה. עגלה - רואין אותה כאלו היא מרבעת. כל שיש בהקפו שלשה טפחים, יש בו רחב טפח.</mishna>
    <mishna id="6">לחיין שאמרו, גבהן עשרה טפחים, ורחבן ועבין כל שהוא. רבי יוסי אומר: רחבן שלשה טפחים.</mishna>
    <mishna id="7">בכל עושין לחיין, אפלו בדבר שיש בו רוח חיים, ורבי יוסי אוסר. ומטמא משום גולל, ורבי מאיר מטהר. וכותבין עליו גטי נשים, ורבי יוסי הגלילי פוסל.</mishna>
    <mishna id="8">שירא שחנתה בבקעה והקיפוה בכלי בהמה, מטלטלין בתוכה, ובלבד שיהא גדר גבוה עשרה טפחים ולא יהיו פרצות יתרות על הבנין. כל פרצה שהיא כעשר אמות מתרת, מפני שהיא כפתח. יתר מכאן - אסור.</mishna>
    <mishna id="9">מקיפין שלשה חבלים זה למעלה מזה וזה למעלה מזה, ובלבד שלא יהא בין חבל לחברו שלשה טפחים. שעור חבלים ועבין יתר על טפח, כדי שיהא הכל עשרה טפחים.</mishna>
    <mishna id="10">מקיפין בקנים, ובלבד שלא יהא בין קנה לחברו שלשה טפחים. בשירא דברו - דברי רבי יהודה. וחכמים אומרים: לא דברו בשירא אלא בהווה. כל מחצה שאינה של שתי ושל ערב, אינה מחצה - דברי רבי יוסי בר רבי יהודה. וחכמים אומרים: אחד משני דברים. ארבעה דברים פטרו במחנה: מביאין עצים מכל מקום, ופטורים מרחיצת ידים, ומדמאי , ומלערב.</mishna>
  </chapter>
  <chapter id="2">
    <mishna id="1">עושין פסין לביראות ארבעה דיומדין נראין כשמונה - דברי רבי יהודה. רבי מאיר אומר: שמונה נראין כשנים עשר, ארבעה דיומדין וארבעה פשוטין. גבהן עשרה טפחים, ורחבן ששה, ועבין כל שהוא, וביניהן כמלא שתי רבקות של שלש שלש בקר, דברי רבי מאיר. רבי יהודה אומר: של ארבע ארבע, קשורות ולא מותרות, אחת נכנסת ואחת יוצאת.</mishna>
    <mishna id="2">מותר להקריב לבאר, ובלבד שתהא פרה ראשה ורובה בפנים ושותה. מותר להרחיק כל שהוא, ובלבד שירבה בפסין.</mishna>
    <mishna id="3">רבי יהודה אומר: עד בית סאתים. אמרו לו: לא אמרו בית סאתים אלא לגנה ולקרפף, אבל אם היה דיר או סחר או מוקצה או חצר, אפלו בית חמשת כורין, אפלו בית עשרת כורין - מותר. ומותר להרחיק כל שהוא, ובלבד שירבה בפסין.</mishna>
    <mishna id="4">רבי יהודה אומר: אם היתה דרך הרבים מפסקתן, יסלקנה לצדדין. וחכמים אומרים: אינו צריך. אחד בור  הרבים ובאר הרבים ובאר היחיד - עושין להן פסין, אבל לבור היחיד עושין לו מחצה גבוהה עשרה טפחים, דברי רבי עקיבא. רבי יהודה בן בבא אומר: אין עושין פסין אלא לבאר הרבים בלבד, ולשאר עושין חגורה גבוהה עשרה טפחים.</mishna>
    <mishna id="5">ועוד אמר רבי יהודה בן בבא: הגנה והקרפף שהן שבעים אמה ושירים על שבעים אמה ושירים, מקפת גדר גבוה עשרה טפחים, מטלטלין בתוכה, ובלבד שיהא בה שומירה או בית דירה, או שתהא סמוכה לעיר. רבי יהודה אומר: אפלו אין בה אלא בור ושיח ומערה, מטלטלין בתוכה. רבי עקיבא אומר: אפלו אין בה אחת מכל אלו מטלטלין בתוכה, ובלבד שיהא בה שבעים אמה ושירים על שבעים אמה ושירים. רבי אליעזר אומר: אם היה ארכה יתר על רחבה אפלו אמה אחת, אין מטלטלין בתוכה. רבי יוסי אומר: אפלו ארכה פי שנים ברחבה, מטלטלין בתוכה.</mishna>
    <mishna id="6">אמר רבי אלעאי, שמעתי מרבי אליעזר: ואפלו היא כבית כור. וכן שמעתי ממנו: אנשי חצר ששכח אחד מהן ולא ערב, ביתו אסור מלהכניס ומלהוציא לו, אבל להם מתר. וכן שמעתי ממנו: שיוצאין בעקרבנין בפסח. וחזרתי על כל תלמידיו ובקשתי לי חבר, ולא מצאתי.</mishna>
  </chapter>
  <chapter id="3">
    <mishna id="1">בכל מערבין ומשתתפים, חוץ  מן המים ומן המלח. והכל נקח בכסף מעשר, חוץ מן המים ומן המלח. הנודר מן המזון, מתר במים ובמלח. מערבין לנזיר ביין ולישראל בתרומה. סומכוס אומר: בחלין. ולכהן בבית הפרס. רבי יהודה אומר: אפלו בבית הקברות, מפני שיכול לילך לחוץ ולאכול.</mishna>
    <mishna id="2">מערבין בדמאי, ובמעשר ראשון שנטלה תרומתו, ובמעשר שני והקדש שנפדו, והכהנים בחלה (ובתרומה). אבל לא בטבל, ולא במעשר ראשון שלא נטלה תרומתו, ולא במעשר שני והקדש שלא נפדו. השולח ערובו ביד חרש שוטה וקטן, או ביד מי שאינו מודה בערוב - אינו ערוב. ואם אמר לאחר לקבלו ממנו, הרי זה ערוב.</mishna>
    <mishna id="3">נתנו באילן: למעלה מעשרה טפחים - אין ערובו ערוב, למטה מעשרה טפחים - ערובו ערוב. נתנו בבור: אפלו עמוק מאה אמה, ערובו ערוב. נתנו בראש הקנה או בראש הקנדס: בזמן שהוא תלוש ונעוץ, אפלו גבוה מאה אמה, הרי זה ערוב. נתנו במגדל ואבד המפתח, הרי זה ערוב. רבי אליעזר אומר: אם אינו יודע שהמפתח במקומו, אינו ערוב.</mishna>
    <mishna id="4">נתגלגל חוץ לתחום, ונפל עליו גל, או נשרף, או תרומה ונטמאת - מבעוד יום, אינו ערוב. משחשכה, הרי זה ערוב. אם ספק - רבי מאיר ורבי יהודה אומרים: הרי זה חמר גמל. רבי יוסי (ורבי שמעון) אומרים: ספק ערוב - כשר. אמר רבי יוסי: אבטלמוס העיד משום חמשה זקנים על ספק ערוב שכשר.</mishna>
    <mishna id="5">מתנה אדם על ערובו ואומר: אם באו גוים מן המזרח, ערובי למערב. מן המערב - ערובי למזרח. אם באו מכאן ומכאן, למקום שארצה אלך. לא באו לא מכאן ולא מכאן, הריני כבני עירי. אם בא חכם מן המזרח, ערובי למזרח. מן המערב - ערובי למערב. בא לכאן ולכאן, למקום שארצה אלך. לא לכאן ולא לכאן, הריני כבני עירי. רבי יהודה אומר: אם היה אחד מהן רבו, הולך אצל רבו, ואם היו שניהם רבותיו, למקום שירצה ילך.</mishna>
    <mishna id="6">רבי אליעזר אומר: יום טוב הסמוך לשבת, בין מלפניה ובין מלאחריה, מערב אדם שני ערובין  ואומר: ערובי הראשון למזרח, והשני למערב. הראשון למערב, והשני למזרח. ערובי הראשון, והשני כבני עירי. ערובי השני, והראשון כבני עירי. וחכמים אומרים: מערב לרוח אחת, או אינו מערב כל עקר. או מערב לשני ימים, או אינו מערב כל עקר. כיצד יעשה, מוליכו בראשון ומחשיך עליו ונוטלו ובא לו. בשני מחשיך עליו ואוכלו. ונמצא משתכר בהליכתו ומשתכר בערובו. נאכל בראשון, ערובו לראשון ואינו ערוב לשני. אמר להם רבי אליעזר: מודים אתם לי שהן שתי קדשות.</mishna>
    <mishna id="7">רבי יהודה אומר: ראש השנה שהיה ירא שמא תתעבר, מערב אדם שני ערובין ואומר: ערובי בראשון למזרח ובשני למערב, בראשון למערב ובשני למזרח. ערובי בראשון, ובשני כבני עירי. ערובי בשני, ובראשון כבני עירי. ולא הודו לו חכמים.</mishna>
    <mishna id="8">ועוד אמר רבי יהודה: מתנה אדם על הכלכלה ביום טוב ראשון ואוכלה בשני. וכן ביצה שנולדה בראשון, תאכל בשני. ולא הודו לו חכמים.</mishna>
    <mishna id="9">רבי דוסא בן הרכינס אומר: העובר לפני התבה ביום טוב של ראש השנה אומר: החליצנו ה' אלהינו את יום ראש החדש הזה, אם היום אם למחר. ולמחר הוא אומר: אם היום אם אמש. ולא הודו לו חכמים.</mishna>
  </chapter>
  <chapter id="4">
    <mishna id="1">מי שהוציאוהו גוים או רוח רעה, אין לו אלא ארבע אמות. החזירוהו, כאילו לא יצא. הוליכוהו לעיר אחרת, נתנוהו  בדיר או בסהר - רבן גמליאל ורבי אלעזר בן עזריה אומרים: מהלך את כלה. רבי יהושע ורבי עקיבא אומרים: אין לו אלא ארבע אמות. מעשה שבאו מפרנדיסין והפליגה ספינתם בים, רבן גמליאל ורבי אלעזר בן עזריה הלכו את כלה, רבי יהושע ורבי עקיבא לא זזו מארבע אמות, שרצו להחמיר על עצמן.</mishna>
    <mishna id="2">פעם אחת לא נכנסו לנמל עד שחשכה. אמרו לו לרבן גמליאל: מה אנו לירד. אמר להן: מתרים אתם, שכבר הייתי מסתכל, והיינו בתוך התחום עד שלא חשכה.</mishna>
    <mishna id="3">מי שיצא ברשות, ואמרו לו: כבר נעשה מעשה - יש לו אלפים אמה לכל רוח, אם היה בתוך התחום, כאלו לא יצא, שכל היוצאים להציל, חוזרין למקומן.</mishna>
    <mishna id="4">מי שישב בדרך, ועמד וראה והרי הוא סמוך לעיר, (הואיל) ולא היתה כונתו לכך, לא יכנס, דברי רבי מאיר. רבי יהודה אומר: יכנס. אמר רבי יהודה: מעשה היה ונכנס רבי טרפון בלא מתכון.</mishna>
    <mishna id="5">מי שישן בדרך ולא ידע שחשכה, יש לו אלפים אמה לכל רוח, דברי רבי יוחנן בן נורי. וחכמים אומרים: אין לו אלא ארבע אמות. רבי אליעזר אומר: והוא באמצען. רבי יהודה אומר: לאיזה רוח שירצה ילך. ומודה רבי יהודה שאם ברר לו, שאינו יכול לחזור בו.</mishna>
    <mishna id="6">היו שנים, מקצת אמותיו של זה בתוך אמותיו של זה, מביאין ואוכלין באמצע, ובלבד שלא יוציא זה מתוך שלו לתוך של חברו. היו שלשה, והאמצעי מבלע ביניהן, הוא מתר עמהן והן מתרין עמו, ושנים החיצונים אסורין זה עם זה. אמר רבי שמעון: למה הדבר דומה, לשלש חצרות הפתוחות זו לזו ופתוחות לרשות הרבים, ערבו שתיהן עם האמצעית - היא מתרת עמהן והן מתרות עמה, ושתים החיצונות אסורות זו עם זו.</mishna>
    <mishna id="7">מי שבא בדרך וחשכה לו, והיה מכיר אילן או גדר, ואמר: שביתתי תחתיו - לא אמר כלום. שביתתי בעקרו, מהלך ממקום רגליו ועד עקרו אלפים אמה ומעקרו ועד ביתו אלפים אמה. נמצא מהלך משחשכה ארבעת אלפים אמה.</mishna>
    <mishna id="8">אם אינו מכיר, או שאינו בקי בהלכה, ואמר: שביתתי במקומי - זכה לו  מקומו אלפים אמה לכל רוח. עגלות - דברי רבי חנינא בן אנטיגנוס. וחכמים אומרים: מרבעות, כטבלא מרבעת, כדי שיהא נשכר לזויות.</mishna>
    <mishna id="9">וזו היא שאמרו: העני מערב ברגליו. אמר רבי מאיר: אנו אין לנו אלא עני. רבי יהודה אומר: אחד עני ואחד עשיר, לא אמרו מערבין בפת אלא להקל על העשיר, שלא יצא ויערב ברגליו.</mishna>
    <mishna id="10">מי שיצא לילך בעיר שמערבין בה והחזירו חברו, הוא מתר לילך וכל בני העיר אסורין, דברי רבי יהודה. רבי מאיר אומר: כל שהוא יכול לערב ולא ערב, הרי זה חמר גמל.</mishna>
    <mishna id="11">מי שיצא חוץ לתחום, אפלו אמה אחת, לא יכנס. רבי אליעזר אומר, שתים - יכנס, שלש - לא יכנס. מי שהחשיך חוץ לתחום, אפלו אמה אחת, לא יכנס. רבי שמעון אומר: אפלו חמש עשרה אמות - יכנס, שאין המשוחות ממצין את המדות, מפני הטועין.</mishna>
  </chapter>
  <chapter id="5">
    <mishna id="1">כיצד מעברין את הערים, בית נכנס בית יוצא, פגום נכנס פגום יוצא. היו שם גדודיות גבוהות עשרה טפחים, וגשרים ונפשות שיש בהן בית דירה - מוציאין את המדה כנגדן, ועושין אותה כמין טבלא מרבעת, כדי שיהא נשכר את הזויות.</mishna>
    <mishna id="2">נותנין קרפף  לעיר, דברי רבי מאיר. וחכמים אומרים: לא אמרו קרפף, אלא בין שתי עירות, אם יש לזו שבעים אמה ושירים, ולזו שבעים אמה ושירים, עושה קרפף לשתיהן להיותן כאחת.</mishna>
    <mishna id="3">וכן שלשה כפרים המשלשין: אם יש בין שנים החיצונים מאה וארבעים ואחד ושליש, עשה אמצעי את שלשתן להיותן כאחד.</mishna>
    <mishna id="4">אין מודדין אלא בחבל של חמשים אמה, לא פחות ולא יותר. ולא ימדוד אלא כנגד לבו. היה מודד והגיע לגיא או לגדר, מבליעו וחוזר למדתו. (הגיע להר, מבליעו  וחוזר למדתו), ובלבד שלא יצא חוץ לתחום. אם אינו יכול להבליעו - בזו אמר רבי דוסתאי בר רבי ינאי משום רבי מאיר: שמעתי שמקדרין בהרים.</mishna>
    <mishna id="5">אין מודדין אלא מן הממחה. רבה למקום אחד ומעט למקום אחר, שומעין למקום שרבה. רבה לאחד ומעט לאחר, שומעין למרבה. אפלו עבד, אפלו שפחה, נאמנין לומר: עד כאן תחום שבת, שלא אמרו חכמים את הדבר להחמיר אלא להקל.</mishna>
    <mishna id="6">עיר של יחיד ונעשית של רבים - מערבין את כלה. ושל רבים ונעשית של יחיד - אין מערבין את כלה, אלא אם כן עשה חוצה לה כעיר חדשה שביהודה, שיש בה חמשים דיורים, דברי רבי יהודה. רבי שמעון אומר: שלש חצרות של שני בתים.</mishna>
    <mishna id="7">מי שהיה במזרח ואמר לבנו: ערב לי במערב, במערב ואמר לבנו: ערב לי במזרח - אם יש הימנו ולביתו אלפים אמות ולערובו יותר מכאן, מתר לביתו ואסור לערובו. לערובו אלפים אמה ולביתו יותר מכאן, אסור לביתו ומתר לערובו. הנותן את ערובו בעבורה של עיר, לא עשה ולא כלום. נתנו חוץ לתחום, אפלו אמה אחת, מה שנשכר הוא מפסיד.</mishna>
    <mishna id="8">אנשי עיר גדולה מהלכין את כל עיר קטנה, ואין אנשי עיר קטנה מהלכין את כל עיר גדולה. כיצד, מי שהיה בעיר גדולה ונתן את ערובו בעיר קטנה, בעיר קטנה ונתן את ערובו בעיר גדולה - מהלך את כלה וחוצה לה אלפים אמה. ורבי עקיבא אומר: אין לו אלא ממקום ערובו אלפים אמה.</mishna>
    <mishna id="9">אמר להן רבי עקיבא: אי אתם מודים לי בנותן ערובו במערה, שאין לו ממקום ערובו אלא אלפים אמה. אמרו לו: אימתי, בזמן שאין בה דיורין, אבל יש בה דיורין, מהלך את כלה וחוצה לה אלפים אמה. נמצא קל תוכה מעל גבה. ולמודד שאמרו, נותנין לו אלפים, שאפלו סוף מדתו כלה במערה.</mishna>
  </chapter>
  <chapter id="6">
    <mishna id="1">הדר עם הנכרי בחצר, או עם מי שאינו מודה בערוב, הרי זה אוסר עליו (דברי רבי מאיר). רבי אליעזר בן יעקב אומר: לעולם אינו אוסר, עד שיהו שני ישראלים אוסרין זה על זה.</mishna>
    <mishna id="2">אמר רבן גמליאל: מעשה בצדוקי אחד שהיה דר עמנו במבוי בירושלים, ואמר לנו אבא: מהרו והוציאו את  הכלים למבוי עד שלא יוציא ויאסור עליכם. רבי יהודה אומר בלשון אחר: מהרו ועשו צרכיכם במבוי עד שלא יוציא ויאסור עליכם.</mishna>
    <mishna id="3">אנשי חצר ששכח אחד מהן ולא ערב, ביתו אסור מלהכניס ומלהוציא לו ולהם, ושלהם מתרין לו ולהם. נתנו לו רשותן - הוא מתר והן אסורין. היו שנים, אוסרין זה על זה, שאחד נותן  רשות ונוטל רשות, שנים נותנים רשות, ואין נוטלין רשות.</mishna>
    <mishna id="4">מאימתי נותנין רשות, בית שמאי אומרים: מבעוד יום, ובית הלל אומרים: משחשכה. מי שנתן רשותו והוציא, בין בשוגג בין במזיד, הרי זה אוסר, דברי רבי מאיר. רבי יהודה אומר: במזיד אוסר, בשוגג אינו אוסר.</mishna>
    <mishna id="5">בעל הבית שהיה שתף לשכנים, לזה ביין ולזה ביין, אינם צריכים לערב. לזה ביין ולזה בשמן, צריכים לערב. רבי שמעון אומר: אחד זה ואחד זה, אינם צריכים לערב.</mishna>
    <mishna id="6">חמש חבורות ששבתו בטרקלין אחד, בית שמאי אומרים: ערוב לכל חבורה וחבורה, ובית הלל אומרים: ערוב אחד לכלן. ומודים, בזמן שמקצתן שרויין בחדרים או בעליות, שהן צריכין ערוב לכל חבורה וחבורה.</mishna>
    <mishna id="7">האחין השתפין שהיו אוכלין על שלחן אביהם וישנים בבתיהם, צריכין ערוב לכל אחד ואחד. לפיכך, אם שכח אחד מהם ולא ערב, מבטל את רשותו. אימתי, בזמן שמוליכין ערובן במקום אחר, אבל אם היה ערוב בא אצלן, או שאין עמהן דיורין בחצר, אינן צריכין לערב.</mishna>
    <mishna id="8">חמש חצרות פתוחות זו לזו ופתוחות למבוי - ערבו בחצרות ולא נשתתפו במבוי, מתרין בחצרות ואסורין במבוי. ואם נשתתפו במבוי, מתרין כאן וכאן. ערבו בחצרות ונשתתפו במבוי, ושכח אחד מבני חצר ולא ערב, מתרין כאן וכאן. מבני מבוי ולא נשתתף, מתרין בחצרות ואסורין במבוי, שהמבוי לחצרות כחצר לבתים.</mishna>
    <mishna id="9">שתי חצרות זו לפנים מזו: ערבה הפנימית ולא ערבה החיצונה - הפנימית מתרת והחיצונה אסורה, החיצונה ולא הפנימית - שתיהן אסורות. ערבה זו לעצמה וזו לעצמה - זו מתרת בפני עצמה, וזו מתרת בפני עצמה. רבי עקיבא אוסר החיצונה, שדריסת הרגל אוסרתה, וחכמים אומרים: אין דריסת הרגל אוסרתה.</mishna>
    <mishna id="10">שכח אחד מן החיצונה ולא ערב - הפנימית מתרת והחיצונה אסורה. מן הפנימית ולא ערב - שתיהן אסורות. נתנו ערובן במקום אחד, ושכח אחד, בין מן הפנימית בין מן החיצונה, ולא ערב - שתיהן אסורות. ואם היו של יחידים - אינן צריכין לערב.</mishna>
  </chapter>
  <chapter id="7">
    <mishna id="1">חלון שבין שתי חצרות, ארבעה על ארבעה, בתוך עשרה - מערבין שנים, ואם רצו, מערבין אחד. פחות מארבעה על ארבעה, או למעלה מעשרה - מערבין שנים ואין מערבין אחד.</mishna>
    <mishna id="2">כתל שבין שתי חצרות גבוה עשרה ורחב ארבעה - מערבין שנים ואין מערבין אחד. היו בראשו פרות - אלו עולין מכאן ואוכלין ואלו עולין מכאן ואוכלין, ובלבד שלא יורידו למטה. נפרץ הכתל עד עשר אמות, מערבין שנים, ואם רצו מערבין אחד, מפני שהוא כפתח. יותר מכאן, מערבין אחד ואין מערבין שנים.</mishna>
    <mishna id="3">חריץ שבין שתי חצרות עמוק עשרה ורחב ארבע - מערבין שנים ואין מערבין אחד, אפלו מלא קש או תבן. מלא עפר או צרורות - מערבין אחד, ואין מערבין שנים.</mishna>
    <mishna id="4">נתן עליו נסר שהוא רחב ארבעה טפחים, וכן שתי גזזטראות זו כנגד זו - מערבין שנים, ואם רצו מערבין אחד. פחות מכאן - מערבין שנים ואין מערבין אחד.</mishna>
    <mishna id="5">מתבן שבין שתי חצרות גבוה עשרה טפחים - מערבין שנים ואין מערבין אחד. אלו מאכילין מכאן ואלו מאכילין מכאן. נתמעט התבן מעשרה טפחים - מערבין אחד ואין מערבין שנים.</mishna>
    <mishna id="6">כיצד משתתפין במבוי, מניח את החבית ואומר: הרי זו לכל בני המבוי, ומזכה להן על ידי בנו ובתו הגדולים ועל ידי עבדו ושפחתו העברים ועל ידי אשתו, אבל אינו מזכה לא על ידי בנו ובתו הקטנים ולא על ידי עבדו ושפחתו הכנענים, מפני שידן כידו.</mishna>
    <mishna id="7">נתמעט האוכל - מוסיף ומזכה, ואין צריך להודיע. נתוספו עליהם - מוסיף ומזכה, וצריך להודיע.</mishna>
    <mishna id="8">כמה הוא שעורו, בזמן שהן מרבין - מזון שתי סעודות לכלם. בזמן שהן מעטין - כגרוגרת, להוצאת שבת, לכל אחד ואחד.</mishna>
    <mishna id="9">אמר רבי יוסי: במה דברים אמורים, בתחלת ערוב, אבל בשירי ערוב, כל שהוא. ולא אמרו לערב בחצרות אלא כדי שלא לשכח את התינוקות.</mishna>
    <mishna id="10">בכל מערבין ומשתתפין, חוץ מן המים ומן המלח, דברי רבי אליעזר. רבי יהושע אומר: ככר הוא ערוב. אפלו מאפה סאה והיא פרוסה, אין מערבין בה. ככר באסר והוא שלם, מערבין בו.</mishna>
    <mishna id="11">נותן אדם מעה לחנוני ולנחתום כדי שיזכה לו ערוב, דברי רבי אליעזר. וחכמים אומרים: לא זכו לו מעותיו. ומודים בשאר כל אדם שזכו לו מעותיו, שאין מערבין לאדם אלא מדעתו. אמר רבי יהודה: במה דברים אמורים, בערובי תחומין, אבל בערובי חצרות מערבין לדעתו ושלא לדעתו, לפי שזכין לאדם שלא בפניו, ואין חבין לאדם שלא בפניו.</mishna>
  </chapter>
  <chapter id="8">
    <mishna id="1">כיצד משתתפין בתחומין, מניח  את החבית ואומר: הרי זה לכל בני עירי, לכל מי שילך לבית האבל או לבית המשתה. וכל שקבל עליו מבעוד יום - מתר. משתחשך - אסור, שאין מערבין משתחשך.</mishna>
    <mishna id="2">כמה הוא שעורו, מזון שתי סעודות לכל אחד. מזונו לחל ולא לשבת, דברי רבי מאיר. רבי יהודה אומר: לשבת ולא לחל. וזה וזה מתכונין להקל. רבי יוחנן בן ברוקה אומר: מככר בפנדיון מארבע סאין בסלע. רבי שמעון אומר: שתי ידות לככר משלש לקב. חציה לבית המנגע, וחצי חציה לפסול את הגויה.</mishna>
    <mishna id="3">אנשי חצר ואנשי מרפסת ששכחו ולא ערבו, כל שגבוה עשרה טפחים - למרפסת. פחות מכאן - לחצר. חלית הבור והסלע, גבוהים עשרה טפחים - למרפסת, פחות מכאן - לחצר. במה דברים אמורים, בסמוכה. אבל במפלגת, אפלו גבוהה עשרה טפחים - לחצר. ואיזו היא סמוכה, כל שאינה רחוקה ארבעה טפחים.</mishna>
    <mishna id="4">הנותן את ערובו בבית שער, אכסדרה ומרפסת, אינו ערוב. והדר שם אינו אוסר עליו. בבית התבן ובבית הבקר ובבית העצים ובבית האוצרות, הרי זה ערוב, והדר שם אוסר (עליו). רבי יהודה אומר: אם יש שם תפיסת יד של בעל הבית, אינו אוסר (עליו).</mishna>
    <mishna id="5">המניח את ביתו והלך לשבות בעיר אחרת, אחד נכרי ואחד ישראל, הרי זה אוסר, דברי רבי מאיר. רבי יהודה אומר: אינו אוסר. רבי יוסי אומר: נכרי אוסר, ישראל אינו אוסר, שאין דרך ישראל לבוא בשבת. רבי שמעון אומר: אפלו הניח את ביתו והלך לשבות אצל בתו באותה העיר, אינו אוסר, שכבר הסיע מלבו.</mishna>
    <mishna id="6">בור שבין שתי חצרות, אין ממלאין ממנו בשבת, אלא אם כן עשו לו מחיצה גבוהה עשרה טפחים, (בין מלמעלה) בין מלמטה בין מתוך אגנו. רבן שמעון בן גמליאל אומר: בית שמאי אומרים - מלמטה, ובית הלל אומרים - מלמעלה. אמר רבי יהודה: לא תהא מחיצה גדולה מן הכתל שביניהם.</mishna>
    <mishna id="7">אמת המים שהיא עוברת בחצר, אין ממלאין הימנה בשבת, אלא אם כן עשו לה מחיצה גבוהה עשרה טפחים בכניסה וביציאה. רבי יהודה אומר: כתל שעל גבה תדון משום מחיצה. אמר רבי יהודה: מעשה  באמה של אבל שהיו ממלאין ממנה על פי זקנים בשבת. אמרו לו: מפני שלא היה בה כשעור.</mishna>
    <mishna id="8">גזזטרא שהיא למעלה מן המים, אין ממלאין הימנה בשבת, אלא אם כן עשו לה מחיצה גבוהה עשרה טפחים, בין מלמעלה בין מלמטה. וכן שתי גזזטראות זו למעלה מזו. עשו לעליונה ולא עשו לתחתונה - שתיהן אסורות עד שיערבו.</mishna>
    <mishna id="9">חצר שהיא פחותה מארבע אמות, אין שופכין בתוכה מים בשבת, אלא אם כן עשו לה עוקה מחזקת סאתים מן הנקב ולמטה, בין מבחוץ בין מבפנים, אלא שמבחוץ צריך לקמור, מבפנים אין צריך לקמור.</mishna>
    <mishna id="10">רבי אליעזר בן יעקב אומר: ביב שהוא קמור ארבע אמות ברשות הרבים, שופכין לתוכו מים בשבת. וחכמים אומרים: אפלו גג או חצר מאה אמה - לא ישפוך על פי הביב, אבל שופך מגג לגג, והמים יורדין לביב. החצר והאכסדרה מצטרפין לארבע אמות.</mishna>
    <mishna id="11">(וכן) שתי דיוטאות זו כנגד זו. מקצתן עשו עוקה ומקצתן לא עשו עוקה - את שעשו עוקה מתרין, ואת שלא עשו עוקה אסורין.</mishna>
  </chapter>
  <chapter id="9">
    <mishna id="1">כל גגות העיר רשות אחת, ובלבד שלא יהא גג גבוה עשרה או נמוך עשרה, דברי רבי מאיר. וחכמים אומרים: כל אחד ואחד רשות בפני עצמו. רבי שמעון אומר: אחד גגות ואחד חצרות ואחד קרפיפות - רשות אחת לכלים ששבתו לתוכן, ולא לכלים ששבתו בתוך הבית.</mishna>
    <mishna id="2">גג גדול סמוך לקטן - הגדול מתר והקטן אסור. חצר גדולה שנפרצה לקטנה - הגדולה מתרת והקטנה אסורה, מפני שהיא כפתחה של גדולה. חצר שנפרצה לרשות הרבים - המכניס מתוכה לרשות היחיד או מרשות היחיד לתוכה, חיב, דברי רבי אליעזר. וחכמים אומרים: מתוכה לרשות הרבים, או מרשות הרבים לתוכה - פטור, מפני שהיא ככרמלית.</mishna>
    <mishna id="3">חצר שנפרצה לרשות הרבים משתי רוחותיה, וכן בית שנפרץ משתי רוחותיו, וכן מבוי שנטלו קורותיו או לחייו - מתרין באותה שבת ואסורין לעתיד לבוא, דברי רבי יהודה. רבי יוסי אומר: אם מתרין לאותה שבת, מתרין לעתיד לבוא, ואם אסורין לעתיד לבוא, אסורין לאותה שבת.</mishna>
    <mishna id="4">הבונה עליה על גבי שני בתים, וכן גשרים המפלשים, מטלטלין תחתיהן בשבת, דברי רבי יהודה. וחכמים אוסרין. ועוד אמר רבי יהודה: מערבין למבוי המפלש. וחכמים אוסרין.</mishna>
  </chapter>
  <chapter id="10">
    <mishna id="1">המוצא תפלין מכניסן זוג זוג. רבן גמליאל אומר: שנים שנים. במה דברים אמורים, בישנות. אבל בחדשות פטור. מצאן צבתים או כריכות - מחשיך עליהן ומביאן. ובסכנה - מכסן והולך לו.</mishna>
    <mishna id="2">רבי שמעון אומר: נותנן לחברו וחברו לחברו, עד שמגיע לחצר החיצונה. וכן בנו, נותנו לחברו וחברו לחברו, אפלו מאה. רבי יהודה אומר: נותן אדם חבית לחברו וחברו לחברו, אפלו חוץ לתחום. אמרו לו: לא תהלך זו יותר מרגלי בעליה.</mishna>
    <mishna id="3">היה קורא בספר על האסקפה, נתגלגל הספר מידו - גוללו אצלו. היה קורא בראש הגג ונתגלגל הספר מידו - עד שלא הגיע לעשרה טפחים, גוללו אצלו. משהגיע לעשרה טפחים, הופכו על הכתב. רבי יהודה אומר: אפלו אין מסלק מן הארץ אלא כמלא מחט - גוללו אצלו, רבי שמעון אומר: אפילו בארץ עצמו - גוללו אצלו, שאין לך דבר משום שבות עומד בפני כתבי הקדש.</mishna>
    <mishna id="4">זיז שלפני חלון נותנין עליו ונוטלין ממנו בשבת. עומד אדם ברשות היחיד ומטלטל ברשות הרבים, ברשות הרבים ומטלטל ברשות היחיד, ובלבד שלא יוציא חוץ מארבע אמות.</mishna>
    <mishna id="5">לא יעמוד אדם ברשות היחיד וישתין ברשות הרבים, ברשות הרבים וישתין ברשות היחיד. וכן לא ירוק. רבי יהודה אומר: אף משנתלש רקו בפיו, לא יהלך ארבע אמות עד שירוק.</mishna>
    <mishna id="6">לא יעמוד אדם ברשות היחיד וישתה ברשות הרבים, ברשות הרבים וישתה ברשות היחיד, אלא אם כן הכניס ראשו ורבו למקום שהוא שותה. וכן בגת. קולט אדם מן המזחילה למטה מעשרה טפחים. ומן הצנור - מכל מקום שותה.</mishna>
    <mishna id="7">בור ברשות הרבים וחליתו גבוהה עשרה טפחים, חלון שעל גביו ממלאין הימנו בשבת. אשפה ברשות הרבים גבוהה עשרה טפחים, חלון שעל גבה שופכין לתוכה מים בשבת.</mishna>
    <mishna id="8">אילן שהוא מסך על הארץ, אם אין נופו גבוה מן הארץ שלשה טפחים - מטלטלין תחתיו. שרשיו גבוהין מן הארץ שלשה טפחים - לא ישב עליהן. הדלת שבמקצה וחדקים שבפרצה ומחצלות - אין נועלין בהן, אלא אם כן גבוהים מן הארץ.</mishna>
    <mishna id="9">לא יעמוד אדם ברשות היחיד ויפתח ברשות הרבים, ברשות הרבים ויפתח ברשות היחיד, אלא אם כן עשה מחיצה גבוהה עשרה טפחים, דברי רבי מאיר. אמרו לו: מעשה בשוק של פטמין שהיה בירושלים, שהיו נועלין ומניחין את המפתח בחלון שעל גבי הפתח. רבי יוסי אומר: שוק של צמרים היה.</mishna>
    <mishna id="10">נגר שיש בראשו גלסטרא - רבי אליעזר אוסר, ורבי יוסי מתיר. אמר רבי אליעזר: מעשה בכנסת שבטבריא שהיו נוהגין בו התר, עד שבא רבן גמליאל והזקנים ואסרו להן. רבי יוסי אומר: אסור נהגו בה. בא רבן גמליאל והזקנים והתירו להן.</mishna>
    <mishna id="11">נגר הנגרר, נועלים בו במקדש, אבל לא במדינה. והמנח - כאן וכאן אסור. רבי יהודה אומר: המנח מתר במקדש, והנגרר במדינה.</mishna>
    <mishna id="12">מחזירין ציר התחתון במקדש, אבל לא במדינה. והעליון - כאן וכאן אסור. רבי יהודה אומר: העליון - במקדש, והתחתון - במדינה.</mishna>
    <mishna id="13">מחזירין רטיה במקדש, אבל לא במדינה. אם בתחלה, כאן וכאן אסור. קושרין נימא במקדש, אבל לא במדינה. אם בתחלה, כאן וכאן אסור. חותכין יבלת במקדש, אבל לא במדינה. ואם בכלי, כאן וכאן אסור.</mishna>
    <mishna id="14">כהן שלקה באצבעו - כורך  עליה גמי במקדש, אבל לא במדינה. אם להוציא דם, כאן וכאן אסור. בוזקין מלח על גבי הכבש בשביל שלא יחליקו, וממלאים מבור הגולה ומבור הגדול בגלגל בשבת, ומבאר הקר ביום טוב.</mishna>
    <mishna id="15">שרץ שנמצא במקדש, כהן מוציאו בהמינו, שלא לשהות את הטמאה, דברי רבי יוחנן בן ברוקא. רבי יהודה אומר: בצבת של עץ, שלא לרבות את הטמאה. מהיכן מוציאין אותו, מן ההיכל ומן האולם ומבין האולם ולמזבח, דברי רבי שמעון בן ננס. רבי עקיבא אומר: מקום שחיבין על זדונו כרת ועל שגגתו חטאת - משם מוציאין אותו, ושאר כל המקומות כופין עליו פסכתר. רבי שמעון אומר: מקום שהתירו לך חכמים, משלך נתנו לך, שלא התירו לך אלא משום שבות.</mishna>
  </chapter>
</book>